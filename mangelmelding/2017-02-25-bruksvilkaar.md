Legg inn opphavsrettslig status og bruksvilkår i spesifikasjonsteksten
======================================================================

 ------------------  ---------------------------------
           Prosjekt  NOARK 5 Tjenestegresesnitt
           Kategori  Versjon 1.0 beta
        Alvorlighet  protest
       Meldingstype  utelatt
    Brukerreferanse  pere@hungry.com
        Dokumentdel  Innhold
         Sidenummer  6
        Linjenummer  n/a
    Innsendingsdato  ikke sendt inn
 ------------------  ---------------------------------

Beskrivelse
-----------

Det er uklart om dokumentet er vernet etter åndsverkslovens
bestemmelser eller om det er omfavnet av et av unntakene i
åndsverkslovens § 9.

RA som åndsverkseier av standarden og assosiert materiale kan kreve 
erstatning for uberettiget bruk av opphavsrettslig beskyttet materiale 
som er underlagt rettighetshaverens enerett.

Selv om Riksarkivet per dags dato ikke krever at det betales vederlag 
for bruk av standarden så betyr det ikke at det vil skje i framtiden. 
Dette er en spesiell risiko en fri-programvare implementasjon av 
standarden må ta hensyn til da utnyttelsen/spredning av programvaren
 er noe utviklerne ikke kontrollerer.

Utviklerne løper da en potensiell risiko at det kreves vederlag betaling 
for instanser som utviklere har ingen kontroll over.

Denne problemstillingen mener vi omfatter standarden, metadatakatalogene, 
tjenestegrensesnittet, XSD-filer og andre tekniske ressurser. I hovedsak
er disse tilgjengelig fra:

http://arkivverket.no/arkivverket/Offentleg-forvalting/Noark/Noark-5


Hvis spesifikasjonen er vernet etter åndsverksloven så bør det velges
og dokumenteres bruksvilkår slik at alle som ønsker å bruke standarden
vet hva som gjelder.  En bør velge godt kjente bruksvilkår egnet for
tekster og dokumentasjon, f.eks. en av Creative Commons-lisensene.
Det bør ikke lages en ny type bruksvilkår for å unngå at de som
vurderer å bruke spesifikasjonen må sette jurister til å vurdere et
helt nytt et sett med avtalevilkår.

Gitt formuleringen i åndsverkslovens § 9 antar jeg at dokumentet ikke
er vernet, men det hadde vært veldig fint om det var klart skrevet ned
om Arkivverket er enig i den vurderingen.

Forslaget om at dokumenet kommer inn under åndsverkslovens § 9 er
understøttet av «Bruk av åpne IT-standarder og åpen kildekode i
offentlig sektor» avgitt til Moderniseringsdepartementet 2005-06-21,
der seksjon «4.3 Utfordringer knyttet til offentlig innhold» sier:

> «Lov om opphavsrett til åndsverk m.v. omhandler opphavsrett til
> verk. I utgangspunktet er offentlige verk (dvs. dokumenter etc.)
> uten vern etter denne lov, jf.  §9.  Dette gjelder uavhengig av om
> dokumentet (verket) foreligger i digital eller analog form.»

Ønsket endring
--------------

Legg inn nytt avsnitt mellom punkt 1.6 (Prosjektets organisering) og
1.7 (Endringslogg), der en klargjør åndsverksmessig status.  Jeg
foreslår noe slikt:

> Denne spesifikasjonen faller inn under unntakene i åndsverkslovens §
> 9, og er ikke opphavsrettslig vernet.

Hvis Arkivverket derimot mener spesifikasjonsteksten *er* vernet av
åndsverksloven, så foreslår jeg at dokumentetet erklærer at
bruksvilkårene er i tråd med [Cretive Commons CC0
1.0](https://creativecommons.org/publicdomain/zero/1.0/deed.no) og
legger inn en formulering ala dette:

> Arkivverket har, i den utstrekning loven tillater, erklært at dette
> dokumentet er i det fri ved å si fra seg alle de opphavsrettigheter
> og nærstående rettigheter som de hadde til verket.
>
> Du kan kopiere, endre, distribuere og fremføre verket, selv for
> kommersielle formål, uten å spørre om tillatelse. Se Annen
> Informasjon nedenfor.

Respons
-------

Ingen respons fra arkivverket så langt.

