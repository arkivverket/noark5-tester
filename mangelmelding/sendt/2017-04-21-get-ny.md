Klargjør hvordan GET for ny-* -relasjoner fungerer
==================================================

 ------------------  ---------------------------------
           Prosjekt  NOARK 5 Tjenestegresesnitt
           Kategori  Versjon 1.0 beta
        Alvorlighet  kommentar
       Meldingstype  utelatt
    Brukerreferanse  pere@hungry.com
        Dokumentdel  6.1.1.3
         Sidenummer  16
        Linjenummer  n/a
    Innsendingsdato  2017-04-21
 ------------------  ---------------------------------

Beskrivelse
-----------

Punkt 6.1.1.3 (Opprette objekter (Create)) på side 16 sier følgende om
GET av URL for oppretting av objekter (ny-*):

> GET forespørselen forhåndsutfyller en lovlig objektstruktur og gir
> relasjonslenker til aktuelle kodelister.

Det er uklart hva dette konkret betyr når en skal implementere
klienter og API-tjeneste.  Vil en slik GET opprette et nytt objekt der
kun standardverdiene er satt, eller kun returnere en mal som kan
brukes til å opprette et objekt med POST?  Det virker sannsynlig at
den returnerer en mal, men det hadde vært fint om dette kom klarere
frem.

Hvis den returnerer en mal, så bør det stå om malen inneholder alle
felt som kan settes, kun de feltene som ikke fylles inn automatisk ved
oppretting eller kun de feltene som kan fylles inn automatisk ved
oppretting?  Det kommer ikke klart frem fra eksemplet for ny-mappe i
teksten.

Klassen Mappe inneholder følgende felter i følge punkt 7.2.1.16
(Mappe):

 * mappeID [0..1]
 * mappetype [0..1] (*)
 * tittel [1..1] (*)
 * offentligTittel [0..1]
 * beskrivelse [0..1]
 * nøkkelord [0..*]
 * dokumentmedium [0..1] (*)
 * oppbevaringssted [0..*]
 * avsluttetDato [0..1]
 * avsluttetAv [0..]
 * referanseAvsluttetAv [0..1]
 * kassasjon [0..1]
 * skjerming [0..1]
 * gradering [0..1]
 * referanseForelderMappe [0..1]
 * virksomhetsspesifikkeMetadata [0..1]

(Merk at feltet «nøkkelord» antagelig er feilstaving for «noekkelord»
som er metadatafelt M022.  Antar riktig feltnavn er «noekkelord»
videre i teksten)

Eksempelet for ny-mappe inneholder kun feltene markert med (*).
Hvorfor er kun disse med i eksempelet og ikke andre?  Det fremgår ikke
av spesifikasjonen.

Hvis en klient skal kunne automatisk oppdage hvilke felt som kan
settes ved oppretting, så er det best om alle felter er med i
resultatet fra GET her.  De som ikke kan forhåndsutfylles med rimelige
standardverdier kan f.eks. få verdien «null» for enkeltverdier og «[]»
for lister for å synliggjøre dette.  De feltene som ikke kan settes
vha. POST bør ikke være med.  Resultatet fra ny-mappe kan da f.eks. se
slik ut:

```
{
 "mappetype": {
   "kode": "BYGG",
   "beskrivelse": "Byggesak"
 },
 "tittel": "angi tittel på mappe",
 "offentligTittel": null,
 "beskrivelse": null,
 "noekkelord": [],
 "dokumentmedium": {
    "kode": "E",
    "beskrivelse": "Elektronisk arkiv"
 },
 "oppbevaringssted": [],
 "referanseAvsluttetAv": null,
 "kassasjon": null,
 "skjerming": null,
 "gradering": null,
 "referanseForelderMappe": null,
 "virksomhetsspesifikkeMetadata": null,
 "_links": [ ... ]
}
```

Feltene mappeID, avsluttetDato og avsluttetAv er ikke med i denne
JSON-strukturen da spesifikasjonen sier disse registreres automatisk
av system og dermed antas å ikke kunne settes med POST.

Å liste opp alle felt som kan settes med POST gjør det mulig for en
«generisk» klient å lage webskjema automatisk for oppretting av
objekter, samt sikrer at klienter kan vite om et gitt felt er
implementert/støttet av tjenestegrensesnittet eller ikke.

Det vil være uheldig for datakvaliteten å forhåndsutfylle felter som
ikke skal inneholde standardverdi men fylles ut manuelt, slik det er
gjort med tittel over, hvis standardverdiene ender opp i databasen.
Dette kan unngås ved å avvise POST som inneholder slike verdier.  Ved
å kombinere forhåndsutfylte felter med kontroll og avvisning i POST
blir det mulig for grensesnittet å indikere hvilke verdier som må
fylles ut manuelt uten å risikere at disse verdiene ender opp i
databasen.

Det går ikke klart frem av teksten om \_links-listen skal inneholde en
«self»-relasjon eller ikke.  Hvis det kun er en mal, virker det mest
rimelig at den ikke skal ha «self»-relasjon, i og med at ressurslenker
med «self»-relasjon i følge spesifikasjonen skal kunne oppdateres (del
6.1.1.6) og slettes (del 6.1.1.7), men det kan være greit å nevne
dette eksplisitt for å unngå tvil.

Ønsket endring
--------------

Foreslår å legge inn tekst etter "GET forespørselen forhåndsutfyller
en lovlig objektstruktur og gir relasjonslenker til aktuelle
kodelister." som sier at ingenting opprettes når en bruker GET, slik
at avsnitttet lyder:

> GET-forespørselen forhåndsutfyller en lovlig objektstruktur og gir
> relasjonslenker til aktuelle kodelister.  En slik forespørsel
> oppretter ikke noe objekt og returverdien refererer ikke heller til
> et objekt i databasen, og er derfor uten «self»-relasjon.
> Strukturen (uten "\_links" og felt med verdi «null») kan brukes som
> del av en POST når et nytt objekt skal opprettes.  Alle felt som kan
> brukes i POST for oppretting av nytt objekt er med i strukturen.  De
> feltene som ikke kan forhåndsutfylles automatisk og som ikke må
> fylles ut manuelt har verdien «null» for enkeltverdier og «[]» for
> lister for å synliggjøre dette.  Felter som må ha manuelt satt
> verdi i POST kan ha en standardverdi i resultatet fra GET, men
> standardverdien må avvises av POST for å sikre at feltet endres
> manuelt.

I tillegg endres eksemplet på side 17 slik at alle mulige feltnavn i
Mappe er med, f.eks. slik det er vist frem i beskrivelsen.

Respons
-------

Ingen respons fra arkivverket så langt.

Også registrert som
https://github.com/arkivverket/noark5-tjenestegrensesnitt-standard/issues/8
