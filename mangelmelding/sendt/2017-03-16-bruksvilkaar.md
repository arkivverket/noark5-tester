Legg inn opphavsrettslig status og bruksvilkår i spesifikasjonsteksten
======================================================================

 ------------------  ---------------------------------
           Prosjekt  NOARK 5 Tjenestegresesnitt
           Kategori  Versjon 1.0 beta
        Alvorlighet  protest
       Meldingstype  utelatt
    Brukerreferanse  pere@hungry.com
        Dokumentdel  Innhold
         Sidenummer  6
        Linjenummer  n/a
    Innsendingsdato  2017-03-16
 ------------------  ---------------------------------

Denne teksten er del av en samling innspill til NOARK5-standarden
tilgjengelig fra https://github.com/petterreinholdtsen/noark5-tester/ .

Beskrivelse
-----------

Det er uklart om spesifikasjonsdokumentet for NOARK 5
Tjenestegresesnitt er vernet etter åndsverkslovens bestemmelser eller
om det er omfavnet av et av unntakene i åndsverkslovens § 9.

De som tar spesifikasjonen i bruk kan dermed risikere at Riksarkivet
som rettighetsinnehaver for spesifikasjonen og assosiert materiale kan
kreve erstatning for uberettiget bruk av opphavsrettslig beskyttet
materiale som er underlagt rettighetshaverens enerett.

Selv om Riksarkivet per dags dato ikke krever at det betales vederlag
for bruk av standarden så betyr det ikke at det vil forbli slik i
framtiden.  Dette er en risiko spesielt en fri
programvare-implementasjon av spesifikasjonen må ta hensyn til,
ettersom utnyttelsen/spredning av programvaren ikke er noe utviklerne
kontrollerer.

Utviklerne løper da en potensiell risiko at det kreves vederlag betaling 
for instanser som utviklere har ingen kontroll over.

Denne problemstillingen omfatter både Norsk arkivstandard (NOARK-5),
metadatakatalogene, tjenestegrensesnittet, XSD-filer og andre tekniske
ressurser, dvs.  i hovedsak det som er tilgjengelig fra
http://arkivverket.no/arkivverket/Offentleg-forvalting/Noark/Noark-5

Det er viktig å sikre at det ikke kan oppstå en situasjon slik
Skolelinux-prosjektet opplevde da de ønsket å bruke norsk standard
kontoplan (NS 4102) i fri programvaresystemet SQL Ledger og [ble
nektet av Pronorm AS i brev datert
2004-01-05](http://developer.skolelinux.org/brev/2004-01-10-ufri_norsk_standard.pdf).
Dette på tross av at lov og forskrift krever at regnskapsstandarden
brukes når en rapporterer regnskap til Skattemyndighet og
Brønnøysundsregistrene.

Hvis spesifikasjonen er vernet etter åndsverksloven så bør det velges
og dokumenteres bruksvilkår slik at alle som ønsker å bruke standarden
vet hva som gjelder.  En bør velge godt kjente bruksvilkår egnet for
tekster og dokumentasjon, slik som de fra Creative Commons.  Det bør
ikke formuleres en ny type bruksvilkår, da det gir merarbeide og
utgifter til jurister for de som vurderer å bruke spesifikasjonen når
de må vurdere et helt nytt sett med avtalevilkår som få har vurdert
før.

Gitt formuleringen i åndsverkslovens § 9 antar jeg at dokumentet ikke
er vernet, men det hadde vært veldig fint om det var klart skrevet ned
om forfattere og utgiver av spesifikasjonsteksten er enig i den
vurderingen.

Forslaget om at dokumenet kommer inn under åndsverkslovens § 9 er
understøttet av «Bruk av åpne IT-standarder og åpen kildekode i
offentlig sektor» avgitt til Moderniseringsdepartementet 2005-06-21,
der seksjon «4.3 Utfordringer knyttet til offentlig innhold» sier:

> «Lov om opphavsrett til åndsverk m.v. omhandler opphavsrett til
> verk. I utgangspunktet er offentlige verk (dvs. dokumenter etc.)
> uten vern etter denne lov, jf.  §9.  Dette gjelder uavhengig av om
> dokumentet (verket) foreligger i digital eller analog form.»

Ønsket endring
--------------

Legg inn nytt avsnitt mellom punkt 1.6 (Prosjektets organisering) og
1.7 (Endringslogg), der en klargjør åndsverksmessig status.  Jeg
foreslår noe slikt:

> Denne spesifikasjonen faller inn under unntakene i åndsverkslovens §
> 9, og er ikke opphavsrettslig vernet.

Hvis Riksarkivet derimot mener spesifikasjonsteksten *er* vernet av
åndsverksloven, så foreslår jeg at dokumentetet erklærer at
bruksvilkårene er i tråd med [Cretive Commons CC0
1.0](https://creativecommons.org/publicdomain/zero/1.0/deed.no) og
legger inn en formulering ala dette:

> Riksarkivet har, i den utstrekning loven tillater, erklært at dette
> dokumentet er i det fri ved å si fra seg alle de opphavsrettigheter
> og nærstående rettigheter som de hadde til verket.
>
> Du kan kopiere, endre, distribuere og fremføre verket, selv for
> kommersielle formål, uten å spørre om tillatelse i tråd med
> vilkårene beskrevet i [Cretive Commons CC0
> 1.0](https://creativecommons.org/publicdomain/zero/1.0/deed.no).

Respons
-------

Ingen respons fra arkivverket så langt.
